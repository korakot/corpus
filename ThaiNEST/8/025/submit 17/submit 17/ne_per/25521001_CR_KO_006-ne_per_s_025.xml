<teiHeader>
<fileDesc>
<titleStmt>
  <title>ทำแผนฆ่าข่มขืนสาวรร.หลังป้ายรถเมล์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091001/30861/%e0%b8%97%e0%b8%b3%e0%b9%81%e0%b8%9c%e0%b8%99%e0%b8%86%e0%b9%88%e0%b8%b2%e0%b8%82%e0%b9%88%e0%b8%a1%e0%b8%82%e0%b8%b7%e0%b8%99%e0%b8%aa%e0%b8%b2%e0%b8%a7%e0%b8%a3%e0%b8%a3.%e0%b8%ab%e0%b8%a5%e0%b8%b1%e0%b8%87%e0%b8%9b%e0%b9%89%e0%b8%b2%e0%b8%a2%e0%b8%a3%e0%b8%96%e0%b9%80%e0%b8%a1%e0%b8%a5%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>ทำแผนฆ่าข่มขืนสาวรร.หลังป้ายรถเมล์</headline>
<lead>รวบหนุ่มโฮมโปรฆ่าข่มขืนสาวโรงแรมหมกป่าหลังป้ายรถเมล์ กลางกรุง สารภาพเห็นยืนรอรถไปทำงาน จับลากเข้าป่า ฮึดสู้บีบคอดับก่อนจับถอดกระโปรง อ้างอวัยวะเพศไม่แข็งเลยใช้นิ้วแทน แฟนเหยื่อร่ำไห้ เผยนัดจะไปหาพ่อแม่ขอแต่งงานแต่มาถูกฆ่าตายก่อน ตร.แจ้ง 3 ข้อหาหนัก รอผลตรวจคราบอสุจิแจ้งข้อหาเพิ่ม ทำแผนเกือบถูกรุมประชาทัณฑ์</lead>
<neck></neck>
<body><p>เหตุการณ์หญิงสาวเคราะห์ร้ายยืนรอรถเมล์ไปทำงานแต่เช้าตรู่ แต่ถูกคนร้ายลากตัวไปข่มขืนด้านหลังป้ายรถประจำทางใจกลางกรุงเทพฯ เปิดเผยเมื่อเวลา 09.30 น. วันที่ 1 ตุลาคม <persName>ร.ต.อ.สมเจตน์ พลเหลา</persName> พนักงานสอบสวน (สบ 1) สน.หัวหมาก รับแจ้งเหตุพบศพหญิงถูกทำร้ายเสียชีวิตที่บริเวณป่าด้านหลังป้ายรถประจำทางใกล้กับซอยรามคำแหง 64 ถนนรามคำแหง แขวงหัวหมาก เขตบางกะปิ กทม. หลังรับแจ้งจึงรุดไปตรวจสอบ พร้อมด้วย <persName>พ.ต.อ.อาณัติ เกล็ดมณี</persName> รอง ผบก.น.4 <persName>พ.ต.อ.วัฒนา ยี่จีน</persName> ผกก.สน.หัวหมาก <persName>พ.ต.อ.ปกรณ์ กิตติวัฒน์</persName> ผกก.สส.บก.น.4 เจ้าหน้าที่ฝ่ายสืบสวน สน.หัวหมาก และ กก.สส.บก.น.4 เจ้าหน้าที่กองพิสูจน์หลักฐาน แพทย์ รพ.ตำรวจ และอาสาสมัครมูลนิธิป่อเต็กตึ๊ง
</p>
<p>เมื่อไปถึงพบที่เกิดเหตุอยู่ในป่ากระถินเปลี่ยวบริเวณด้านหลังป้ายรถประจำทางฝั่งตรงข้ามวัดศรีบุญเรือง เจ้าหน้าที่พบศพ <persName>น.ส.ศศิประภา วิงวอน</persName> อายุ 28 ปี อยู่บ้านเลขที่ 5 หมู่ 6 ต.เวียงเหนือ อ.เวียงชัย จ.เชียงราย พนักงานต้อนรับโรงแรมเดวิด ย่านสุขุมวิท สภาพศพสวมเสื้อยืดสีเทาแขนสั้น ท่อนล่างเปลือย ลำคอมีรอยมือบีบจนเขียวช้ำ เบ้าตาซ้ายมีรอยฟกช้ำ ห่างจากศพเล็กน้อยพบกระโปรงสั้นสีครีม โทรศัพท์มือถือและร่มของผู้ตายตกอยู่ ที่บริเวณป้ายรถประจำทางมีร่องรอยการต่อสู้โดยพบรองเท้าของผู้ตายตกอยู่ 1 ข้าง
 จากการสอบปากคำ <persName>นายบุญนำ พลสวัสดิ์</persName> อายุ 63 ปี อาชีพเก็บของเก่าขาย ให้การว่า เวลาประมาณ 06.00 น. ขณะที่ตนเดินหาของเก่าบริเวณป่ากระถิน ได้ยินเสียงผู้หญิงร้องขอความช่วยเหลือเสียงดังมาก มีเสียงกรีดร้องด้วยความเจ็บปวด จึงเดินตามเสียงไปเพื่อช่วยเหลือแต่ไม่พบใคร จนกระทั่งเดินออกมาที่ป้ายรถประจำทาง ก็พบพลเมืองดีกำลังนำศพผู้ตายออกมาที่ป้ายรถประจำทาง โดยใช้เสื้อแขนยาวปิดคลุมร่างกาย ขณะนั้นสังเกตเห็นคนร้ายรูปร่างสันทัด ผิวดำ สวมกางเกงขาสั้น ขาขาดรุ่งริ่งเดินออกมาจากป่า ตนจึงตะโกนร้องให้คนช่วยจับ แต่คนร้ายวิ่งกลับเข้าไปหลบอยู่ในป่า
</p>
<p><persName>นายสมชาย สืบเทศ</persName> พยานที่เห็นเหตุการณ์ กล่าวว่า ได้ยินแฟนของผู้ตายร้องตะโกนให้ช่วยตามหา ตนจึงถือจอบเพื่อเป็นอาวุธในการตามหาคนร้าย เมื่อตนเดินตามร่องรอยเข้าไปในป่าเกือบ 20 เมตร ก็พบคนร้ายกำลังลงมือทำร้ายผู้ตายอยู่ สังเกตเห็นศีรษะผู้ตายจมอยู่ในบ่อน้ำ จึงตะโกนบอกให้หยุด คนร้ายทำท่ายึกยักแล้ววิ่งหนีไป ตนจึงรีบไปดูผู้ตายก็พบว่าตั้งแต่ศีรษะถึงลำตัวอยู่ในน้ำ ท่อนล่างเปลือย จึงอุ้มออกมาที่ป้ายรถประจำทาง ตอนแรกคิดว่ายังไม่ตาย แต่ปรากฏว่าเสียชีวิตแล้ว 
 ต่อมามี<persName>นายสุทัศน์ ฟ้องเสียง</persName> อายุ 31 ปี แฟนของผู้ตาย เดินทางมาดูศพ พร้อมทั้งกล่าวทั้งน้ำตาว่า ตนกับผู้ตายทำงานเป็นพนักงานต้อนรับที่โรงแรมแห่งเดียวกัน โดยคบหากันมานานกว่า 1 ปี และพักอยู่ด้วยกันที่อพาร์ตเมนต์ฝั่งตรงข้ามที่เกิดเหตุ ซึ่งแฟนจะออกไปทำงานเวลา 05.00 น.ของทุกวัน โดยปกติตนจะไปส่งที่ป้ายรถประจำทางทุกวัน แต่เนื่องจากเมื่อคืนที่ผ่านมาตนเข้าเวรกะดึกออกเวรเช้า เมื่อกลับมาที่ห้องปรากฏว่าแฟนออกไปทำงานแล้ว ตนพยายามโทรศัพท์หาหลายครั้ง แต่ไม่มีใครรับสาย เมื่อโทรศัพท์ไปสอบถามที่ทำงาน เพื่อนแฟนบอกว่ายังไม่ถึงที่ทำงาน
</p>
<p><persName>นายสุทัศน์</persName> กล่าวอีกว่า รู้สึกใจไม่ดี กลัวว่าจะเกิดเรื่องร้ายกับแฟน จึงเดินออกมาตามหา เมื่อข้ามสะพานลอยมาถึงที่เกิดเหตุก็เห็นรองเท้าแฟนตกหล่นอยู่ที่ป้ายรถประจำทาง เมื่อมองเข้าไปในป่ากระถินห่างจากป้ายรถเมล์ประมาณ 5 เมตร ยิ่งตกใจเพราะเห็นร่มของแฟนตกอยู่ในป่า เชื่อว่าต้องเกิดเหตุร้ายกับแฟนแน่นอน จึงตะโกนเรียกให้คนที่อยู่ในละแวกนั้นช่วยกันตามหาแฟน จากนั้นตนรีบไปแจ้งเจ้าหน้าที่ตำรวจที่ป้อมซึ่งห่างจากจุดเกิดเหตุประมาณ 50 เมตร เมื่อย้อนกลับมาก็พบชาวบ้านช่วยกันนำศพแฟนออกมาไว้ที่ป้ายรถประจำทางแล้ว
 "พอเห็นศพแฟน ผมถึงกับเข่าอ่อนทำอะไรไม่ถูก จริงๆ แล้ววันนี้ผมนัดกับแฟนว่าจะพาไปหาพ่อกับแม่ผมที่บ้านแถวดอนเมือง เพราะผมมีโครงการจะแต่งงานกันเร็วๆ นี้ ผมเสียใจที่มาไม่ทันส่งแฟนไปทำงาน ปล่อยให้มาขึ้นรถเมล์คนเดียวตอนเช้ามืดจนเกิดเรื่องร้ายขึ้น" <persName>นายสุทัศน์</persName> กล่าวทั้งน้ำตา
</p>
<p> ผู้สื่อข่าวรายงานว่า ระหว่างเจ้าหน้าที่ตำรวจตรวจสอบที่เกิดเหตุ มีชาวบ้านออกมามุงดูหลายร้อยคน โดยต่างพากันสาปแช่งด่าทอคนร้ายที่ก่อเหตุ ระหว่างนั้นมีชาวบ้านแจ้งว่าพบคนร้ายวิ่งเข้าไปภายในซอยรามคำแหง 64 เจ้าหน้าที่ตำรวจจึงระดมกำลังทั้งฝ่ายสืบสวน สายตรวจ เจ้าหน้าที่มูลนิธิป่อเต็งตึ๊ง มูลนิธิสยามรวมใจ และชาวบ้าน เข้าปิดล้อมโดยรอบบริเวณเกิดเหตุ และใช้เวลาประมาณ 30 นาที จึงสามารถจับกุมคนร้ายไว้ได้ ทราบชื่อต่อมาคือ <persName>นายสุวิทย์ บุญไพโรจน์</persName> อายุ 24 ปี พนักงานส่งสินค้าโฮมโปร ย่านรามคำแหง อยู่บ้านเลขที่ 68 หมู่ 6 ต.หนองกินเพล อ.วารินชำราบ จ.อุบลราชธานี จากนั้นรีบควบคุมตัวมาสอบสวนที่ สน.หัวหมาก เพราะเกรงว่าจะถูกชาวบ้านรุมประชาทัณฑ์
 จากการสอบสวน <persName>นายสุวิทย์</persName>รับสารภาพว่าฆ่าด้วยการบีบคอผู้ตาย แต่อ้างว่าไม่ได้ข่มขืนเพียงแต่ใช้นิ้วมือแหย่เข้าไปในอวัยวะเพศ โดยก่อนเกิดเหตุเดินฝ่าสายฝนที่ตกพรำๆ มาที่ป้ายรถประจำทางดังกล่าว และเห็นผู้ตายนั่งอยู่เพียงลำพัง โดยตั้งใจจะเข้าไปขอเงินเพื่อขึ้นรถไปหาแฟนที่ย่านรัชดาฯ แต่ผู้ตายไม่ให้ จึงตะคอกใส่ว่าจะให้ดีๆ หรือจะให้ใช้กำลัง ผู้ตายพยายามต่อสู้ขัดขืน ตนจึงผลักจนล้มลง จากนั้นลากผู้ตายเข้าไปในป่าหลังป้ายรถเมล์ ก่อนจะชกเข้าที่ใบหน้า แต่ผู้ตายยังพยายามต่อสู้โดยใช้เล็บข่วนที่ลำคอ ตนจึงบีบคออย่างแรงจนผู้ตายแน่นิ่งไป
</p>
<p>"เขาสู้ผม ร้องตะโกนให้คนช่วย ใช้เล็บข่วนหน้าข่วนคอ ผมโมโหก็เลยบีบคอจนสุดแรง พอเขาเงียบไปผมก็ล้วงกระเป๋าเขาได้เงินแค่ 120 บาท ผมไม่อยากให้ใครคิดว่าเขาถูกฆ่าเพราะอยากได้เงินแค่ 120 บาท ก็เลยตัดสินใจถอดกระโปรงออกแล้วใช้นิ้วแหย่เข้าไปในอวัยวะเพศทำให้ดูเหมือนว่าถูกข่มขืน ที่ผมไม่ได้ข่มขืนเพราะอวัยวะเพศไม่แข็ง พอผมเดินออกมาจากป่าก็เห็นคน ผมกลัวเพราะมีคนเห็นก็รีบวิ่งกลับไปที่ห้องพักด้านหลังโฮมโปรเพื่อจะเก็บเสื้อผ้าหนี หลังจากนั้นผมก็มาเดินวนดูแถวป้ายรถเมล์ แต่มีคนจำหน้าผมได้จึงวิ่งหนีแต่ถูกล้อมจับ" <persName>นายสุวิทย์</persName> กล่าว
</p>
<p> ด้าน <persName>พ.ต.อ.วัฒนา</persName> กล่าวว่า เบื้องต้นแจ้งข้อหาต่อ<persName>นายสุวิทย์</persName> 3 ข้อหา คือ ชิงทรัพย์ผู้อื่น ฆ่าผู้อื่นโดยเจตนา และพยายามข่มขืนกระทำชำเราหญิงอื่นที่มิใช่ภรรยาตน ทั้งนี้ต้องรอผลตรวจพิสูจน์จากแพทย์ว่ามีคราบอสุจิ หรือร่องรอยการถูกข่มขืนหรือไม่ หากมีจะแจ้งข้อหาข่มขืนเพิ่มเติม
 ผู้สื่อข่าวรายงานว่า หลังถูกจับกุม<persName>นายสุวิทย์</persName>ให้การรับสารภาพและรู้สึกผิดจนร้องห่มร้องไห้ โดยบอกว่าทำไปเพราะความเมา เพราะดื่มสุราตั้งแต่เมื่อคืนจนถึงเช้า เงินจึงหมด อีกทั้งอยากไปหาแฟนที่ย่านรัชดาฯ จึงได้หลงผิดชั่ววูบก่อเหตุดังกล่าว อย่างไรก็ตาม ชาวบ้านที่อยู่ในละแวกที่เกิดเหตุระบุว่า เคยเกิดเหตุคนร้ายวิ่งราวกระเป๋าของชาวบ้านที่มารอรถที่ป้ายรถประจำทางดังกล่าว 3-4 ครั้ง เนื่องจากบริเวณด้านหลังเป็นป่าทึบและมีสักกะสีล้อมรอบ คนร้ายจึงเข้าไปหลบเพื่อรอลงมือก่อเหตุได้ง่าย
</p>
<p>เมื่อเวลา 16.30 น.วันที่ 1 ตุลาคม<persName>พ.ต.อ.อาณัติ เกร็ดมณี</persName> รอง ผบก.น.4 และ <persName>พ.ต.อ.วัฒนา  ยี่จีน</persName> ผกก.สน.หัวหมาก พร้อมด้วยพนักงานสอบสวน เจ้าหน้าที่สายตรวจ ของ สน.หัวหมาก และ บก.น.4  รวมกว่า 100 นาย ควบคุมตัว<persName>นายสุวิทย์</persName>ไปทำแผนประกอบคำรับสารภาพ บริเวณจุดที่เกิดเหตุ
 ผู้สื่อข่สวรายงานว่า ขณะเจ้าหน้าที่คุมตัวผู้ต้องหาทำแผนประกอบคำรับสารภาพ ปรากว่ามีญาติพี่ น้อง และชาวบ้านย่านที่เกิดเหตุกว่า 1,000 คน มารอดูการทำแผนอย่างหนาแน่น  โดยเจ้าหน้าที่ต้องทำแผนอย่างทุลักทุเล เนื่องจากต้องคอยป้องกันญาติ พี่น้องผู้เสียชีวิต และชาวบ้านที่มีความโกรธแค้นผู้ต้องหาอาจจะเข้ารุมประชาทัณฑ์ผู้ต้องหา  ซึ่งเจ้าหน้าที่ต้องเร่งชี้จุดทำแผนอย่างเร่งด่วน เพื่อความปลอดภัยของผู้ต้องหา โดยใช้เวลาในการชี้จุดทำแผนเพียง 20 นาทีเท่านั้น
</p>
<p> ผู้สื่อข่าวรายงานอีกว่า ขณะที่เจ้าหน้าที่กำลังชี้จุดทำแผนอยู่นั้น บรรดาชาวบ้านและญาติพี่น้องที่มาดูการทำแผน ต่างด่าทอผู้ต้องหา อย่างหยาบคาย พร้อมทั้งสาปแช่งต่างๆนานา เพราะพฤติกรรมของผู้ต้องหาถือว่าเป็นการกระทำที่โหดเหี้ยม ขณะเดียวกัน เจ้าหน้าที่ตำรวจก็เกือบควบคุมสถานการณ์ไว้ไม่ได้ เนื่องจากคนจำนวนมากพยายามลุกฮือเพื่อทำร้ายผู้ต้องหา แต่สุดท้ายเจ้าหน้าที่ต้องรีบนำตัวผู้ต้องหาขึ้นรถออกไปอย่างเร่งด่วน นอกจากนี้ การทำแผนดังกล่าว ทำให้การจราจรบนถนนรามคำแหงติดขัดอย่างหนักทั้งขาเข้าและขาออก เนื่องจากเจ้าหน้าที่ต้องปิดดถนนบริเวณจุดเกิดเหตุเพราะมีประชาชนอยู่เต็มพื้นที่ทั้ง 2 ฝั่งถนน
</p></body>
</news>
